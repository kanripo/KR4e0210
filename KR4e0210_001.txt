# -*- mode: mandoku-view; -*-
#+TITLE: 衡廬精舍藏稿
#+DATE: 2015-08-25 00:26:02.062712
#+PROPERTY: ID KR4e0210
#+PROPERTY: BASEEDITION WYG    
#+PROPERTY: JUAN 卷一
<pb:KR4e0210_WYG_001-1a>¶
欽定四庫全書¶
　衡廬精舎藏稿巻一¶
　　　　　　　　　　　　　明　胡直　撰¶
　賦¶
　　雙松賦(有序/)¶
　去桃源六十里鄭家驛堂背雙松喬碩竒古閲人多¶
　矣予數過加瞻仰焉近年採巨材雙松以非杉楠幸¶
　完莊生所謂材不材之間驗矣予獨訝其不托深谷¶
<pb:KR4e0210_WYG_001-1b>¶
　而處孔道終非其所故為賦云¶
猗與雙松閲㡬百齡䜿雲漢以布葉掩日車而抽楨偉¶
峻極之瓌質匪羣品之攸京奚結侣之太狹爰伉儷以¶
居貞類海濵之二老嫓魯國之兩生爾其違文陛謝上¶
林逃岱嶽之封爵脫閟宫之斧斤抱貞陽之烈氣乃根¶
托於置亭雖隠約於一舎終挺特於霄旻參日月以飛¶
節貫四時而晶英欽為徳之崔嵬虞處身之未諶背幽¶
寥而弗都據闤闥而稱永撫孤操以嶢嶢匪藏珍而匿¶
<pb:KR4e0210_WYG_001-2a>¶
景此之孰得孰失孰智孰愚予獨鬱伊而絪緼將卬言¶
之弗恂請決策於詹尹¶
　　誚螢火賦(有序/)¶
　予夏夜候月堂皇觀流螢下上飛明因感世儒小明¶
　不能窺乎大道遂為之賦用自警云¶
維朱明之熇蒸御空館而偃仰候明月以延竚覩夜色¶
之沆漭闃熠燿以飛螢懸三五而下上突流星之的爍¶
熲隙光而搖颺紛瓊葩以繁滋散蠙珠而輝晃抱孤明¶
<pb:KR4e0210_WYG_001-2b>¶
以自照奮重隂而如煻或循涯以飄颻時出林而穿莽¶
類明哲之篤保豈犇熱而䝉戕同飲露於寒蟬焉嘈嘈¶
以競響長虞表乎忠貞安仁綴以殊奬予獨悲子之姱¶
修曽未覩太陽之焜爌賛昊清以赫曦焜八荒而非廣¶
偉大明之無外熯萬物之穰穰彼月星之霄出破闇昒¶
於窮壤或隠翳于靉䨴亦明徳之中朗豈若子之耿耿¶
終何禆乎㕘兩子且不能煒華燈於堂皇抑照乗而晶¶
爽獨悄悄而涼涼恣違物而惚恍將矚子以大道寧辭¶
<pb:KR4e0210_WYG_001-3a>¶
予之譙讓¶
　　感蒼蠅賦(有序/)¶
　余暇閱室中有青蠅挂蛛網得脫者復鑚窻紙求出¶
　不得翊日㡬斃因鑿竅出之感而為賦¶
眇兹一室牕楮玲瓏光生虛白案几昭融青衣羽客倐¶
爾遊從三三兩兩營營翀翀于時有舎隅爾朱之宗家¶
世網業手口並攻儀天象之懸畢類虞師之設罿有翼¶
而来必絓其中既資夕膳復薦朝饔嗣覩一客蒼顛脩¶
<pb:KR4e0210_WYG_001-3b>¶
容已縶復脫一奮殊功人曰是其族之傑雄也已乃欣¶
一生於九死依容光以遂沖背巍閽兮弗趨鑚故紙兮¶
求通雖縱掉於羅罻終悲咤於樊籠淹翼日以枵餒將¶
枯死於櫺櫳爰有博徳先生睠矣其恫鑿竅方寸導使¶
由從復乃厲色聲而誨之曰爾蒼顛者能弗忘縶網之¶
厄鑚楮之忡乎爾乃弗知一膜之表曠浩靡窮下何地¶
而非衍上何天而弗窿子將翺翔兮汗漫逍遙兮混濛¶
放身太虛飲露餐風笑尋芳之太汙眇附驥之非隆縱¶
<pb:KR4e0210_WYG_001-4a>¶
鵬飛而九萬亦胡大於域中於是彼蒼者子俛首鞠躬¶
聆言若怵一躍騰空弟子晉曰若非遘先生將朽此蟲¶
矣先生儼然正襟愀然改容曰弟子識之彼世方以觸¶
網為恱鑚楮為工不知㡬千萬兮羌靡方以瘳其曚徒¶
惝怳於目前抑胡樂以自功¶
　　志歸賦¶
余媯州之瑶裔兮胎初諜乎顓昌淑有周之錫茅兮卜¶
鳳皇之鏘鏘中綿邈而幽寥兮延明徳其㡬千祀維先¶
<pb:KR4e0210_WYG_001-4b>¶
大夫之黯修兮遵重華之遐軌代蹠鉤而儀矩兮重擷¶
英于芬藝赤奮若之麗文明兮㑹壯月&KR1803;以莅㓜絓慕¶
古之靈喆兮嘗夢寐而見之衷竒服以為豫兮冠切雲¶
而佩纎離罹元天之不弔兮浸綰髪而殞余怙身惸惸¶
而繚悷兮抱悽惻而血為雨伏蓬衡之圭竇兮操瓢瓠¶
以奉慈母雖頷顑而瀕九死兮志不跌而山峙縱時命¶
之長遻兮儕醜旅之為恥紛其嗤此鶉結兮竊黼衣而¶
自比登賢書于㡬壯兮猶枵腹而突不燬幸至人之&KR1803;¶
<pb:KR4e0210_WYG_001-5a>¶
遘兮指孔道于中天曰塗人為禹而不越塗兮啟跬步¶
而覽羲軒子則繇周露而端履綦兮毋爾蹈岐劇之旁¶
偏予趨風以雀躍兮蹇惟溺博而騖言詮逖道真之醇¶
腴兮親時俗之漓言珍遷固之&KR0347;瑋兮口尼軻而足延¶
擥荆玉扺飛鵲兮曽不識重輕之所縁左予軿于&KR0389;伽¶
兮亦罕為犁其城庭既仰禄于三茅兮紛多岐而戰此¶
脩名時曖曖其强齡兮猶狐疑而因仍繆連袽而升南¶
宫兮攀紫極以攸征宅爽鳩之卑仄兮鼔蟬翼而補青¶
<pb:KR4e0210_WYG_001-5b>¶
旻遘時路之蕪穢兮䨴元雲而蓋夫皎明羿不逞而執¶
衡兮浞强圉而奪要津赫乳虎之銜命憲兮糅䂥玉之¶
均焚豢䲭梟于家衖兮斥鳳雛於雞鷷恣闔國之狂泉¶
兮莽饕餮而酕酲六合澒洞若顛舟兮乾坤㡬頗而不¶
平余菸悒飲涕兮射天狼之未能奮欲斬此長虹兮恨¶
無倚天之斧斤後賈子千禩兮弔靈均于湘潭掇江蘅¶
以充餓兮亦何埤乎時難撫祝融不足舒嘯兮酌洞庭¶
而隘吾盼改吾幟于巫峽兮涉九折坂而停驂吾騰騭¶
<pb:KR4e0210_WYG_001-6a>¶
萬仞之岷峨兮摩金乾而撫兩丸睇北辰之在睫兮猶¶
欲叫乎帝閽悵疢疾之遄摧兮緬白髪于高堂朝勃然¶
舎紱而東兮返翼軫之故疆倐三嵗之薖軸兮旋迴節¶
乎武昌猋徙斾于八桂兮又結軫乎禺陽惟予躬之贔¶
屭兮世齟齬而卒莫當余安能賈冕冔于甌脫兮奏那¶
頌乎揚阿之場方再請而返服兮足彳亍而吭弗張盼¶
太階之爧爧兮思美人於西方仰華盖之連座兮懐三¶
台之煌煌鞭扶搖而清挈貳兮顧日月之自芒扣洪鏞¶
<pb:KR4e0210_WYG_001-6b>¶
而排閶闔兮亶非余之所臧巫咸既與余違兮又寡妁¶
介以相將老冉冉其彌晏兮塗漫漫其愈長邊馬虺隤¶
而不進兮河鼓不可以服箱彼孔席之靡温兮孟車數¶
十乗而弗侈吾誠菲修&KR2631;下兮亦奉教于君子余故敶¶
曰萬宇吾一軀兮時夏吾一肢胡嶄絶而巻懐兮倐與¶
世而長辭魂一宿九繚兮疇弗惕乎明時已矣哉河清¶
之難俟兮允閼志而節彌鳥獸不可同羣兮指箕山而¶
非期昔夫子欲浮海而遯九夷兮亦匪余心之所如思¶
<pb:KR4e0210_WYG_001-7a>¶
九埏之博幅兮羌奚處而頓輿赤將氏謁予而欷兮悲¶
世故之嶮巇導予以天路兮啟予以𤣥珠曰真人之休¶
逸兮豈&KR1496;&KR1496;乎濁穢餐元氣而囁金華兮焉需瓊田之¶
蕤穟駕虛無之為駟兮靡所如之弗豫王母来宴西維¶
兮華公款于東汜嘯父翩其響琅璈兮𤣥女從風而迴¶
集羽椉八景而入天門兮踐九宫之㑹宇吒豐隆移綵¶
旄兮回祖洲以容與俯崑閬之下土兮曽不勝衆真之¶
舄履極九天而至愉兮羣仙夫其咸娱超氛&KR0381;而托星¶
<pb:KR4e0210_WYG_001-7b>¶
辰兮閱自古之多徒薊子元放詭莫追兮豈無成公之¶
與魯女前史班班可鑑兮奚齮齬而稱誣抑西方之有¶
聖兮夫不治而不亂彭籛非脩兮殤子非短彼恂往来¶
天地之神精兮亦何鳬鶴之為續斷紹詹尹而龜筴兮¶
夫惟子之邁也神龍變化亡弗可兮何必都此塊也予¶
抗臂而莫然兮久揲蓍于宓羲唯用行而舎藏兮有孔¶
氏之遺懿亶中道之自虞廷兮乃天命之為皇指皜皜¶
以為鵠兮撫蕩蕩以為床古盡性而至命兮又何擇于¶
<pb:KR4e0210_WYG_001-8a>¶
遯藏余確乎不抜兮亦時止之為光崦嵫猋其飛曜兮¶
曽不揮魯戈以再陽縱皓髪之萷颯兮䇿十駕于途長¶
苟朝聞而不偭兮夕則可而勿恨唯余之坦然居休兮¶
亦何謝養空而翺翔晩發憤兮忘老又何必去乎不死¶
之鄉誶曰返衡匡兮故遊偕二三子兮夷猶忻鳴鳥兮¶
出谷浴沂水兮悠悠鼓一弦兮故琴樂吾天兮何求螺¶
水泂乎洙泗孟山屹乎泰岑不下帶而佩宇宙兮豈必¶
罟羣籍以從禽彼磻溪釣于非熊兮久矣非吾之攸珍¶
<pb:KR4e0210_WYG_001-8b>¶
矧二家之齗齗兮浸若蜾蠃之與螟蛉¶
　¶
　¶
　¶
　¶
　¶
　¶
　衡廬精舎藏稿巻一¶
